ข.	เงื่อนไขบังคับขั้นต่ำที่เกี่ยวข้องกับสมาชิกที่เป็น Relying Party (RP)

1.  ข้อตกลงและเงื่อนไขนี้ (“ข้อตกลง”) ถือเป็นสัญญาให้บริการที่ใช้บังคับกับการใช้บริการและการเข้าร่วมของลูกค้าในบริการพิสูจน์และยืนยันตัวตนทางดิจิทัลและการทำธุรกรรมอื่น ๆ ที่เกี่ยวเนื่องกับ  บริษัท 1109 พรอส์เปอร์ จำกัด ในฐานะที่เป็นผู้ให้บริการ ("ผู้ให้บริการ") (ซึ่งต่อไปนี้จะเรียกว่า "บริการพิสูจน์และยืนยันตัวตนทางดิจิทัล" หรือ “NDID Services”) โดยที่การให้บริการพิสูจน์และยืนยันตัวตนทางดิจิทัลของผู้ให้บริการนี้จะดำเนินการผ่านระบบการพิสูจน์และยืนยันตัวตนทางดิจิทัล (“Digital ID Platform”) ที่บริษัท เนชั่นแนลดิจิทัล ไอดี จำกัด ("NDID") เป็นผู้จัดให้มีขึ้น โดยมีนโยบายและเงื่อนไขการใช้ บริการระบบการพิสูจน์และยืนยันตัวตนทางดิจิทัล เป็นไปตามที่ NDID กำหนด ทั้งนี้ ลูกค้าสามารถศึกษารายละเอียดเพิ่มเติมที่ได้  website: https://www.ndid.co.th/termandcon.html   

ลูกค้ารับทราบและตกลงว่า การยอมรับข้อตกลงนี้ให้ถือว่าลูกค้าได้อ่าน เข้าใจ และตกลงที่จะผูกพันตามหลักเกณฑ์ และเงื่อนไขที่กำหนดในข้อตกลงนี้ รวมถึงนโยบายและเงื่อนไขการใช้บริการระบบการพิสูจน์และยืนยันตัวตนทางดิจิทัลของ NDID ทั้งนี้ หากลูกค้าไม่ยอมรับข้อตกลงดังกล่าวนี้ โปรดอย่าเข้าถึง หรือใช้บริการพิสูจน์และยืนยันตัวตนทางดิจิทัล

2.  ลูกค้ารับทราบว่าก่อนที่ลูกค้าจะสามารถใช้บริการพิสูจน์และยืนยันตัวตนทางดิจิทัลได้ ลูกค้าจะต้องลงทะเบียนเพื่อพิสูจน์ตัวตนกับผู้ให้บริการพิสูจน์และยืนยันตัวตนทางดิจิทัลรายอื่น ("Identity Provider" หรือ "IdP") ซึ่งเป็นบุคคลที่ลูกค้าได้ทำความตกลงที่มีผลทางกฎหมายโดยมีข้อกำหนดในลักษณะเดียวกันกับข้อตกลงนี้

3.	เมื่อลูกค้าขอรับบริการพิสูจน์และยืนยันตัวตนทางดิจิทัลจากผู้ให้บริการแล้ว ลูกค้าตกลงต่อผู้ให้บริการดังต่อไปนี้
(1)	ผู้ให้บริการมีสิทธิใช้ผลการพิสูจน์และยืนยันตัวตนทางดิจิทัลของลูกค้าที่ Identity Provider อื่น ได้ดำเนินการผ่าน Digital ID Platform 
(2)	ผู้ให้บริการมีสิทธิที่จะรวบรวม ได้รับ ใช้ ประมวลผล และจัดเก็บข้อมูลส่วนบุคคลของลูกค้าจากผู้ให้ข้อมูลที่น่าเชื่อถือที่เกี่ยวข้อง (authoritative source)
(3)	เมื่อ Identity Provider ดำเนินการพิสูจน์และยืนยันตัวตนทางดิจิทัลเสร็จสิ้น และผู้ให้ข้อมูลที่น่าเชื่อถือ (authoritative source) ได้รับอนุญาตในการเข้าถึงข้อมูลของลูกค้าเรียบร้อยแล้ว ลูกค้าตกลงว่าจะดำเนินการผ่านผู้ให้บริการเพื่ออนุญาตให้ผู้ให้ข้อมูลที่น่าเชื่อถือ (authoritative source) ส่งข้อมูลส่วนบุคคลของลูกค้าให้กับผู้ให้บริการ ตามรายละเอียดที่ระบุในนโยบายความเป็นส่วนตัวของผู้ให้บริการ (Privacy Policy/Notice) ทั้งนี้ ลูกค้ารับทราบและตกลงว่า หากลูกค้าปฏิเสธที่จะดำเนินการดังกล่าวและทำให้ผู้ให้ข้อมูลที่น่าเชื่อถือ (authoritative source) ไม่สามารถส่งข้อมูลส่วนบุคคลของลูกค้าให้กับผู้ให้บริการได้ ลูกค้าจะไม่สามารถทำธุรกรรมต่อไปได้ และผู้ให้บริการอาจไม่สามารถที่จะมอบผลิตภัณฑ์หรือบริการตามที่ลูกค้าต้องการได้ 
(4)	ผู้ให้บริการอาจอนุมัติหรือปฏิเสธคำขอของลูกค้าในการสมัครเข้าใช้บริการพิสูจน์และยืนยันตัวตนทางดิจิทัลของผู้ให้บริการก็ได้ หาก Identity Provider ไม่สามารถพิสูจน์และยืนยันตัวตน หรือผู้ให้ข้อมูลที่น่าเชื่อถือ (authoritative source) ไม่ได้รับอนุญาตให้เข้าถึงข้อมูลหรือไม่สามารถส่งข้อมูลส่วนบุคคลของลูกค้าตามเงื่อนไข (requirement) ที่กำหนด ทั้งนี้ ไม่ว่าจะด้วยเหตุใดก็ตาม
(5)	คำขอสมัครใช้บริการพิสูจน์และยืนยันตัวตนทางดิจิทัลของผู้ให้บริการจะมีผลสมบูรณ์เมื่อ Identity Provider ได้พิสูจน์และยืนยันตัวตน และผู้ให้ข้อมูลที่น่าเชื่อถือ (authoritative source) ได้รับอนุญาตให้เข้าถึงข้อมูลและได้ส่งข้อมูลส่วนบุคคลของลูกค้าแก่ผู้ให้บริการแล้ว

4.	ลูกค้ารับทราบและตกลงว่า NDID เป็นเพียงผู้ให้บริการระบบ Digital ID Platform ซึ่งเป็นระบบงานสำหรับการส่งต่อข้อมูลและ/หรือจัดเก็บบันทึก Logs ข้อมูลระหว่างสมาชิกของ NDID ตามข้อตกลงและเงื่อนไขของ NDID เท่านั้น โดย NDID จะไม่สามารถเข้าถึงและ/หรือแทรกแซงเนื้อหาของข้อมูลที่มีการแลกเปลี่ยนในระหว่างสมาชิกด้วยกันได้

	อนึ่ง ลูกค้ารับทราบและตกลงว่าสมาชิกของ NDID ที่เป็นส่วนหนึ่งของระบบ Digital ID Platform อาจมีการส่งต่อและ/หรือจัดเก็บบันทึก Logs ตามวรรคหนึ่งได้ ทั้งนี้ ข้อมูล Logs ดังกล่าวอาจประกอบไปด้วยข้อมูลที่เกี่ยวข้องกับการทำรายการต่าง ๆ บนระบบ Digital ID Platform แต่จะเป็นข้อมูลที่ไม่สามารถระบุถึงบุคคลที่เป็นเจ้าของข้อมูลได้

5.  ลูกค้ารับทราบและตกลงว่า ความสัมพันธ์ในทางสัญญา (ซึ่งรวมถึงข้อเรียกร้องและความรับผิด) ระหว่างผู้ให้บริการกับลูกค้าที่เกี่ยวข้องกับผลิตภัณฑ์และบริการของผู้ให้บริการนั้นถือว่าเป็นความผูกพันระหว่างผู้ให้บริการกับลูกค้าเท่านั้น โดยผู้ให้บริการจะเป็นผู้รับผิดชอบโดยตรงต่อลูกค้าสำหรับผลิตภัณฑ์และบริการใดก็ตามที่มีการนำเสนอ ให้บริการ หรือขายบริการแก่ลูกค้า โดยที่ NDID จะไม่รับผิดชอบต่อผลิตภัณฑ์และบริการของผู้ให้บริการ นอกจากนี้ ลูกค้ารับทราบและตกลงว่า NDID ตลอดจนบรรดากรรมการ ผู้ถือหุ้น พนักงาน หรือตัวแทนของ NDID จะไม่รับผิดต่อความสูญเสียหรือความเสียหายใด ๆ ไม่ว่าจะเป็นค่าเสียหายโดยตรง ค่าเสียหายโดยอ้อม ค่าเสียหายอันเป็นผลสืบเนื่อง ค่าเสียหายเชิงห้ามปราม ค่าเสียหายเชิงลงโทษ หรือค่าเสียหายอื่นใด ซึ่งรวมถึงการสูญเสียผลกำไรและการสูญเสียค่าความนิยม (goodwill) ซึ่งเกิดขึ้นกับลูกค้าและ/หรือบุคคลอื่นใด อันเป็นผลมาจากหรือเกิดจากการให้บริการของ NDID

6.	ลูกค้าตกลงที่จะผูกพันตามบริการพิสูจน์และยืนยันตัวตนทางดิจิทัล และ/หรือธุรกรรมใด ๆ ที่ได้ดำเนินการหรือเข้าทำผ่าน Digital ID Platform

7.	ลูกค้ารับรองว่า ข้อมูลและเอกสารทั้งหมด (รวมทั้งสำเนาของข้อมูลและเอกสารดังกล่าว) ที่มอบให้แก่ผู้ให้บริการ (ถ้ามี) เพื่อเป็นการพิสูจน์และยืนยันตัวตน และ/หรือการอนุญาต (authorization) นั้น เป็นจริง ถูกต้อง ครบถ้วนและเป็นข้อมูลที่เป็นปัจจุบัน และรับรองว่าลูกค้ามีความสามารถในการใช้บริการพิสูจน์และยืนยันตัวตนทางดิจิทัลได้ ซึ่งรวมถึงมีความสามารถในการทำธุรกรรมต่าง ๆ ไม่ว่าบางส่วนหรือทั้งหมด ที่เกี่ยวข้องกับบริการพิสูจน์และยืนยันตัวตนทางดิจิทัลด้วย

8.	ลูกค้าตกลงว่าจะมอบข้อมูลเพิ่มเติมใด ๆ ก็ตามให้แก่ผู้ให้บริการเมื่อได้รับการร้องขอ และ/หรือจะปรับปรุงข้อมูลดังกล่าวให้เป็นปัจจุบัน พร้อมแจ้งให้ผู้ให้บริการทราบทันทีหากมีการเปลี่ยนแปลงข้อมูลนั้น

9.	ลูกค้ารับทราบและตกลงว่า ผู้ให้บริการอาจเก็บรวบรวมและใช้ข้อมูลที่ลูกค้ามอบให้แก่ผู้ให้บริการซึ่งรวมถึงข้อมูลส่วนบุคคลของลูกค้า เช่น ข้อมูลชีวภาพ (ยกตัวอย่างเช่น ลายพิมพ์นิ้วมือ, การจดจำใบหน้า) เพื่อดำเนินการตามสัญญาระหว่างผู้ให้บริการกับลูกค้า และ/หรือ ดำเนินการใด ๆ ภายใต้วัตถุประสงค์ที่มีอยู่ในสัญญาดังกล่าว 

นอกจากนี้ ลูกค้ารับทราบและตกลงว่า เพื่อการปฏิบัติตามสัญญาซึ่งลูกค้าได้เข้าไปเป็นคู่สัญญา ผู้ให้บริการอาจเปิดเผยข้อมูลของลูกค้าตามวรรคหนึ่งแก่ผู้ให้บริการรายอื่น NDID สมาชิกรายอื่นใดของ NDID และ/หรือบุคคลภายนอกเท่าที่จำเป็น เพื่อประโยชน์ในการรับรองความถูกต้องของข้อมูล การบริการพิสูจน์และยืนยันตัวตนทางดิจิทัล การอนุญาต (authorization) และการทำธุรกรรมอื่น ๆ ที่เกี่ยวเนื่อง

