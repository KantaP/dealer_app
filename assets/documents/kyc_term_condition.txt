ความเสี่ยงของการซื้อขายทรัพย์สินดิจิตอล
การซื้อขายสินทรัพย์ดิจิทัลเป็นการซื้อขายสินทรัพย์ในรูปแบบใหม่ที่มีเงื่อนไขและรูปแบบที่หลากหลายเป็นอย่างมาก ลูกค้าจึงควรศึกษาและทำความเข้าใจก่อนการซื้อขายทุกครั้ง 
 	การซื้อขายสินทรัพย์ดิจิทัลกับบริษัทฯ ลูกค้าจะเป็นผู้เก็บรักษาสินทรัพย์ดิจิทัลไว้ด้วยตนเอง ลูกค้าจึงควรศึกษาและทำความเข้าใจวิธีการเก็บรักษาสินทรัพย์ดิจิทัลไว้ด้วยตนเองก่อนการซื้อขายทุกครั้ง นอกจากนี้ การโอนสินทรัพย์ดิจิทัลให้แก่บริษัทฯ เป็นการโอนตามความเป็นจริง จึงต้องใช้ระยะเวลาในการยืนยันธุรกรรม ซึ่งลูกค้าจะต้องโอนสินทรัพย์ดิจิทัลให้แก่บริษัทฯ ภายในระยะเวลาที่บริษัทฯ กำหนด
การให้บริการซื้อขายสินทรัพย์ดิจิทัลใดในระบบของบริษัทฯ นั้น บริษัทฯ ได้ตรวจสอบข้อมูลและเอกสารของสินทรัพย์ดิจิทัลดังกล่าวตามหลักเกณฑ์การคัดเลือกสินทรัพย์ดิจิทัลที่จะนำมาซื้อขาย (listing rules) อันเป็นเพียงมาตรการกลั่นกรองสินทรัพย์ดิจิทัลเบื้องต้นเพื่อป้องกันความเสียหายต่อลูกค้า และแม้ว่าการให้บริการของบริษัทฯ และการทำธุรกรรมซื้อขายสินทรัพย์ดิจิทัลจะอยู่ภายใต้การกำกับดูแลและการตรวจสอบของคณะกรรมการ ก.ล.ต. และหน่วยงานภาครัฐอื่น แต่คณะกรรมการ ก.ล.ต. และหน่วยงานภาครัฐเป็นเพียงผู้กลั่นกรองข้อมูลและเอกสารในเบื้องต้นเช่นกัน บริษัทฯ คณะกรรมการ ก.ล.ต. และหน่วยงานภาครัฐอื่นจึงมิใช่ผู้รับผิดชอบในกรณีที่เกิดความเสียหายแก่ลูกค้า ลูกค้ายังคงต้องศึกษาและทำความเข้าใจสินทรัพย์ดิจิทัลดังกล่าวด้วยตนเอง บริษัทฯ คณะกรรมการ ก.ล.ต. และหน่วยงานภาครัฐอื่นใดมิได้รับประกันว่าการซื้อขายสินทรัพย์ดิจิทัลดังกล่าวจะทำกำไรหรือไม่ก่อให้เกิดความเสียหายแก่ลูกค้าแต่อย่างใด
